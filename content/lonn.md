---
layout: page
title: Lønn og betingelser
permalink: /lonn/
---

## Lønn
Lønn utbetales siste arbeidsdag hver måned.

Det gjøres en årlig lønnsvurdering, og eventuelle justeringer har effekt fra 1. januar. Oppdatert lønnsliste over alle ansatte er tilgjengelig på delt filområde.

## Overtidsbetaling
Det betales 40 % overtidsgodtgjørelse for pålagt overtidsarbeid.

Ved fakturerbart arbeid bestemmer man selv hvor mye man vil jobbe, så lenge det er OK for kunde. (Kunder har lik timepris, uavhengig av overtid.)

Ved internt arbeid avklares overtidsarbeid med den som er overordnet ansvarlig for arbeidet som utføres.

Ordinær timelønn beregnes ved å dele brutto alminnelig årslønn på 1950 timer.

## Overskuddsdeling
Istedenfor bonusordning har selskapet overskuddsdeling. Hvert kvartal settes 30 % av overskuddet av, og deles likt på alle ansatte. Den ansattes andel skal også dekke arbeidsgiveravgift, og det betales ikke feriepenger eller pensjon av andelen.

For å illustrere med et eksempel: i 4. kvartal 2016 går Blank med et overskudd på 950 000,- og har 25 ansatte:

> (950 000,- * 30% / 1,14 (arbeidsgiveravgift)) / 25 ansatte = 10 000,- pr ansatt

Bonus utbetales sammen med første månedslønn etter kvartalslutt. Eksempelvis utbetales bonus for Q1 sammenm med aprillønnen.

## Andre ytelser

### Pensjon
Blank sparer 5,5% av lønn mellom 0G og 12G i innskuddspensjon. Logg inn på [www.gjensidige.no](http://www.gjensidige.no) med BankID dersom du ønsker å justere risikoprofilen for din pensjonssparing.

### Forsikringer du har
Informasjon om hvordan man benytter de forskjellige forsikringene [finner du her](https://docs.google.com/document/d/1p2FoxN2ZB6yZblH87y4mz1KM_uBvditi5hTvZ2oZG1A/edit)

#### Reiseforsikring
Blank dekker reiseforsikring hos Europeiske for deg, samboer og barn. Forsikringen gjelder reiser i hele verden inntil 45 dager, også fritidsreiser.

#### Mobilforsikring
Vi har en egen eiendomsforsikring som dekker skader på mobil utover den vanlige reiseforsikringen. Max sum 8000 kr, egenandelen er 1000 kr.

#### Behandlingsforsikring
Alle ansatte har tilgang til ubegrenset medisinsk rådgivning over telefon. I tillegg dekkes, for tilfeller som det offentlige helsevesen ikke dekker eller har lang ventetid konsultasjon, operasjon, fysioterapi, rehabilitering, reise og opphold, psykologisk førstehjelp og psykolog.

#### Yrkesskade- og yrkessykdomsforsikring
Gir en engangsutbetaling i de tilfeller man pådrar seg en skade eller sykdom gjennom jobb eller reise til og fra arbeid som gjør at man ikke kan jobbe fullt eller noe i det hele tatt.

#### Uførepensjon
Denne forsikringen sikrer deg en månedlig utbetaling frem til du blir pensjonist og gir deg 69 % av fastlønn opp til 12 G minus uførepensjon fra folketrygden. I tillegg kommer 10 % av 1 G som en ekstra utbetaling på toppen - uavhengig av lønnsnivå.

#### Innskuddsfritak
Dersom du blir minst 20 % ufør, dekker denne forsikringen innbetalinger til din pensjonskonto frem til du blir 67 år, utfra din lønn på det tidspunktet du ble ufør.

### Forsikringer du _IKKE_ har

#### Livsforsikring
Noen selskaper har gruppelivsforsikring for alle sine ansatte, som betyr at _noen_ får utbetalt et engangsbeløp dersom du dør. Denne forsikringen har vi valgt å ikke ha i Blank. 

Vurderingen er at de ansatte er i forskjellige livssituasjoner, og kan ha forskjellige behov når det gjelder dekning. Det er også store individuelle forskjeller på hvor dyr en slik forsikring er.

#### Ulykkesforsikring
Det er mulig å ha en forsikring som gir rett til engangsutbetaling ved skade eller sykdom også dersom tilfellet ikke skjer gjennom jobb (eller reise i jobb). Dette har vi ikke i Blank.

### Internett
Internett hjemme hos arbeidstaker dekkes av selskapet. Øvre grense er 500 kr inkludert mva. i måneden.

### Mobil
Abonnement for mobiltelefoni dekkes av selskapet. Dette kan brukes fritt innenfor EU/EØS, med unntak av innholdstjenester.

### Treningsutstyr
Blank dekker inntil 1000 kr i året ved kjøp av utstyr eller klær relatert til trening.
